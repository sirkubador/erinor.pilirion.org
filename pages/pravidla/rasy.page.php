title = "Stránky LARPu Erinor (pořádané skupinou Pilirion) &ndash; Rasy";
keywords = "larp, erinor, fantasy, dřevárny, roleplay, rasy";
description = "Stránky LARPu Erinor - sekce rasy";

Sem lze napsat libovolný komentář, nebude zobrazen. Zobrazí se pouze text pod čarou.

----------
<h1>Rasy</h1>
<p>
Zde je přehled všech známých ras vyskytujících se v Lithénské federaci. U každé je popsán obvyklý kostým a rámec, kterému je vhodné přizpůsobit vaše RP, následující text je vlastně hlavně kvůli němu.
</p><p>
Vždy si pozorně přečtěte popis dané rasy - nemusí se vždy jednat o notoricky známé pojetí.
</p>

<h2>Lidé</h2>
<p>Lidé jsou rozšířeni po celém území Lithénu, jsou to zdatní obchodníci, řemeslníci a farmáři, ale najdou své uplatnění i v řadě jiných odvětví.
</p><h2>Hobiti</h2>
<p>Je to národ malých veselých lidiček zručných v čemkoli vyžadujícím obratnost. Doména hobitů je ve vaření a jídle všeobecně (hlavně v jeho konzumaci) a jsou to také velmi dobří farmáři. Nejčastější oblečení, v kterém chodí, je košile, vesta a kalhoty. Pokud vyráží na delší cesty, berou s sebou vždy svou vycházkovou hůl a klobouk proti slunci. Hobiti jsou obratnější než jiné národy, i když ne tak odolní ani silní.
</p><h2>Trpaslíci</h2>
<p>Neurvalí, mrzutí, za to však velice houževnatí obyvatelé horských a podhorských oblastí Lithénu. Trpaslíci jsou mistři v dobývání a zpracovávání rud a drahých kamenů. Nezbytnou součástí kostýmu trpaslíka je proto plnovous. Trpaslíci nejčastěji oblékají na své cesty různé typy zbrojí - od kroužkových až po pláty, dále různé varkoče a přehozy a samozřejmě by nikam nevyrazili bez pořádné sekery nebo kladiva, s kterým umí mistrně zacházet. Jsou silnější a odolnější než jiné rasy, zato jejich tradiční nezřízená konzumace alkoholu poněkud omezila jejich myšlenkové schopnosti, také nejsou nijak obratní.
</p><h2>Elfové</h2>
<p>Jsou prastará rasa v dnešní době poněkud ustupující do ústraní a obývající vzdálené a odlehlé kouty Lithénské federace. Sídla elfů najdeme daleko na severu v pláních, kde zem rozmrzá pouze na několik dní v roce, ale i v horách a pouštích daleko na jihu. Chování tmavých elfů z jihu je poněkud jiné - viz níže. Pokud se některý z elfů vydá přeci jenom do "rušného" světa, bývá to většinou z toho důvodu, aby prodal výrobky a za ně nakoupil jídlo pro vesnici. Občas se některý z mladých elfů rozhodne odejít a vydat se hledat nový život, většina z nich se rychle vrátí do svých domovů. Každý člověk spolehlivě pozná elfa podle špičatých uší (nezbytná součást elfího kostýmu), oblékání se však liší v různých krajích. Elfové obývající chladné pláně na severu mívají oděv často zhotovený z kůží, které je chrání proti chladu - tito elfové se vyznačují také až nepřirozeně bílou pletí. Nám asi nejbližší je odívání elfů, kteří žijí v odlehlých lesích a pustinách porostlých travou. Jejich oděv se skládá z rozličných košil, kazajek, kabátců a kalhot laděných do odstínů zelené a hnědé. Podobně jako v oblékání i ve výběru zbraní se elfové liší. Elfové žijící na severu používají mistrně kované meče různých tvarů a délek. Ti, kteří žijí v lesích a na pláních používají nejčastěji luky, vrhací zbraně a kopí. Elfové z pouští používají nesčetné druhy šavlí. Elfové jsou jako rasa celkově inteligentnější a obratnější, nejsou ale nikterak silní ani odolní.
</p><h2>Černí elfové</h2>
<p>Elfové vyskytující se na jihu jsou známí svou stále snědou pletí a zvláštními rozevlátými černými oděvy různých délek a střihů. Na jihu sousedí s Lithénskou federací velký elfí stát Yahial. Černí elfové jsou velmi zruční řemeslníci a alchymisté. Ti, kteří se vyskytují ve městech Lithénské federace, jsou velmi často utečenci z elfího státu. Černé elfí ženy jsou velmi krásné a také poměrně žádané také kvůli tomu, že s lidmi nemohou mít potomky. Černí elfové jsou svojí konstitucí podobnější lidem, jsou zhruba stejně odolní i silní jako oni.
</p><h2>Barbaři</h2>
<p>Stará legenda praví, že ještě když lidé žili daleko na severu, tak se při jedné osudové bouři pod velkou vesnicí lidí podlomila země. Polovina této vesnice zůstala na pevné zemi. Ta druhá byla pohlcena a jako kra odnesena mořem. Kdy se Barbaři začali objevovat přesně nevíme, ale víme že připlouvali na dlouhých veslicích se spojenými dvěma borty. Veškeré známé snahy o dosažení země, odkud přicházeli, skončily nezdarem. Mnozí z těch, co se o to pokoušeli, se už nikdy nevrátili. Bohužel na barbary žijící v známém světe dopadlo břímě civilizace, které nejsou schopni nést. Neschopnost podřídit se okolnímu světu kompenzují tím, že jsou často velice hrubí. Z tohoto důvodu jsou známí jako drsní, nelítostní a krutí bojovníci. Jejich srdce je ovšem spíše melancholické, a proto jsou často zamlklí a nejsou moc sdílní. Avšak člověk, který dokáže nahlédnout do jejich srdce, zjistí, že je v něm více lidskosti než v mnohém z lidí. Opovrhují vším co činí lidi změkčilé, nejvíce ze všeho pohrdají alkoholem, tabákem a ostatně vším, co ovlivňuje jejich tělo, včetně alchymistických lektvarů.</p>
